<!DOCTYPE html>
<html lang="en">

<head>
	<meta charset="utf-8">
	<title> माझे विचार - कालगणना | pushkar147</title>
	<meta name="viewport" content="width=device-width, initial-scale=1">
	<meta name="author" content="Pushkar Patkar" />
	<meta name="description" content="" />
	<link rel="stylesheet" href="../../../css/style.css">
	<script src="../../../js/includeHTML.js"></script>
	<!--script id="MathJax-script" async src="https://cdn.jsdelivr.net/npm/mathjax@3.0.0/es5/tex-mml-chtml.js"></script-->
</head>

<body>
	<div include-HTML = "header.html"> </div>
<!--	begining of the content	-->

<h2> ... माझे विचार ...  </h2>

<hr>

<h1> <center> <b>कालगणना </b> </center> </h1>

<div style="text-align: justify">

&emsp;&emsp;	रॉबिन्सन क्रूसोच्या कथेतील एक गोष्ट माझे लक्ष वेधून घेते. निर्जन बेटावर अडकून पडल्यावर, आपल्याला इथे येऊन किती वर्षे झाली, हे समजण्यासाठी त्याने एक शक्कल लढवली. दररोज सकाळी उठल्यानंतर लाकडी फळीवर चाकूने एक खूण करायची. आठवडा, महिना, वर्ष पूर्ण झाल्यावर त्याकरता वेगवेगळ्या खूणा. सुसंस्कृत समजल्या जाणाऱ्या जगामध्ये परतण्याची शक्यता जवळपास शून्य असताना, अशा निर्मनुष्य ठिकाणी काळाचा हिशेब ठेवण्याचा खटाटोप कशासाठी? ही कथा काल्पनिक आहे की सत्य हे मला माहीत नाही, पण काळाचा हिशेब ठेवण्याची प्रवृत्ती जगातील सर्वच मानवसमुहांमध्ये आढळते. आणि या काळाचा आवाका रोजच्या धावपळीच्या आयुष्यातील सेकंदापासून विश्वाच्या अब्जावधी वर्षांच्या वयापर्यंत प्रचंड पसरलेला आहे. विज्ञानविश्वालादेखील काळाची मोहिनी पडलेली आहे. आइन्स्टाइन यांचा सापेक्षता सिद्धांत अवकाश-काल यांच्या परस्पर संबंधावरच आधारलेला आहे. स्टिफन हॉकिंग यांचे Brief History of Time हे पुस्तक प्रसिद्ध आहे. अनेक विज्ञानकथा कालयंत्र आणि कालप्रवास याभोवतीच घुटमळताना दिसतात. <br>

&emsp;&emsp;	कालमापनाचे ढोबळमानाने दोन स्तरावर वर्गीकरण करता येईल. एक म्हणजे दिवसाचे छोट्या कालखंडामध्ये केलेले विभाजन आणि दुसरे म्हणजे महिने, वर्ष असे तुलनात्मक दृष्ट्या मोठ्या कालखंडाचे मापन. लहान काळ मोजण्यासाठी तास, मिनिटे आणि सेकंद ही सर्वमान्य एकके सध्या प्रचलित आहेत. प्राचीन काळापासून जगातील भिन्न-भिन्न संस्कृतींमध्ये वेगवेगळी एकके अस्तित्वात असणे साहजिक आहे. प्राचीन भारतीय संस्कृतीमध्ये <b>घटिका</b>, <b>पळे</b> आणि <b>विपळे</b> या संज्ञा होत्या. ६० विपळांचे एक पळ, ६० पळांची एक घटिका आणि ६० घटिकांचा एक दिवस, असे प्रमाण होते. आता ती पद्धत लोप पावली असली तरी, <i>जन पळभर म्हणतील हाय हाय</i> अशा गीतांमधून आणि <i>एखाद्याची घटका भरणे, शेवटच्या घटका मोजणे</i> अशा वाक्प्रयोगातून त्यांच्या खूणा दिसून येतात.  <br>

&emsp;&emsp;	वेळ मोजण्यासाठीच्या साधनांचा इतिहाससुद्धा रंजक आहे. घड्याळ्याचा वापर होऊ लागण्यापूर्वी वेगवेगळी साधने वापरली गेली. यातील बरीच यंत्रे सूर्यावर आधारलेली होती. वेळेचा सगळ्यात ढोबळ तर्क म्हणजे सूर्य कोणत्या दिशेस क्षितिजापासून किती उंचीवर आहे याचा अंदाज घेणे. कुणी भिंंतीवर पडलेल्या उन्हाची उंची मोजून वेळ ठरवली, तर कुणी स्वतःचीच सावली किती पाऊले भरते हे मोजून वेळ ठरवली. <b>जंतर-मंतर</b> मधील अत्यंत अचूक अश्या <b>सम्राटयंत्रा</b>पर्यंत हा प्रवास झाला. आपल्या पूर्वजांनी घटिका ठरवण्यासाठी घटिकापात्र बनवले. हे घटिकापात्र पाण्यामध्ये सोडण्यात येत असे. पात्राला असलेल्या छिद्रातून पाणी आत शिरून पात्र पूर्ण भरले, की ते घटिकापात्र पाण्यात बुडत असे, यालाच १ घटिका झाली असे म्हणत असत. याचा जास्तकरून उपयोग शुभकार्यांकरता मुहुर्ताची वेळ ठरवण्यासाठी झाला. घटिकापात्र काय किंवा वाळूचे घड्याळ काय, या साधनांचा उपयोग पूर्णांक वेळ मोजण्यासाठीच व्हायचा आणि तत्पर राहून वेळोवेळी घटिकापात्र किंवा वाळूचे घड्याळ पुन्हा मूळ स्थितीला आणून ठेवावे लागे. घड्याळ्याच्या शोधामुळे हे दोष निघून गेले. आता घड्याळ्यांची इतकी सवय झाली आहे, की भिंतीवर घड्याळ न दिसल्यास चुकल्या-चुकल्यासारखे होते. कोणाला भेटस्वरुप काही वस्तू द्यायची असेल तर, सर्वप्रथम घड्याळच नजरेसमोर येते. <br>

&emsp;&emsp;	या घड्याळ्यांची दुनियापण न्यारी आहे. भिंतीवरले घड्याळ, गजराचे घड्याळ, हातातले घड्याळ, दोलकाचे/लंबकाचे घड्याळ अशा नाना स्वरुपांमध्ये घड्याळ दृष्टिस पडते. हातामध्ये घड्याळ बांधायची पद्धत येण्यापूर्वी खिशामध्ये ठेवण्याच्या घड्याळ्यांची चलती होती. श्रीमंती बडेजाव दाखवण्यासाठी काहीजण त्याला सोन्याची साखळी जोडत. काहीजण दिवाणखान्यामध्ये कपाटाच्या आकारमानाएवढे घड्याळ ठेवण्याचा शौक बाळगतात. बहुतेकांना वेळेवर आटपता यावे, म्हणून घड्याळ मुद्दाम ५ किंवा १० मिनिटे पुढे ठेवायची सवय असते. परंतु, ते पुढे आहे हे माहित असल्याने दरवेळी वेळ बघितल्यावर तेवढी मिनिटे वजा केली जातात आणि मूळ उद्देश बाजूलाच राहतो. हातामध्ये बांधायच्या चावीच्या घड्याळांना चावी देणे हा दरदिवशीचा उद्योग असायचा, तर भिंतीवरील घड्याळे पूर्ण चावी दिल्यानंतर साधारण आठवडाभर चालत. आता अशा घड्याळ्यांची संख्या कमी झाली आहे. सध्या काट्यांच्या घड्याळ्यांच्या जोडीने डिजिटल घड्याळे दिमाखाने वावरत आहेत. रोमन आकडे असलेल्या घड्याळांमध्ये चारसाठी IV ऐवजी IIII का वापरतात, हे मला न सुटलेले कोडे आहे. बंद असलेल्या घड्याळ्यांमध्ये १० वाजून १० मिनिटे वाजवून ठेवण्यामागे मानसशास्त्रीय कारण असावे. असे दृश्य हास्यमुद्रेशी (&#x1F642;) जवळीक साधते किंवा त्याचे &#x2713; खुणेशी साधर्म्य असावे.  <br>

&emsp;&emsp;	यानंतर आपण संवत्सर-कालगणनेकडे वळू. जगभरात विविध कालगणना वापरात असल्या तरी काही गोष्टींमध्ये समानता आढळते. उदा. सर्व संस्कृतींमध्ये १२ महिन्यांचेच वर्ष मानले जाते. याचे कारण पृथ्वीची सूर्याभोवती एक प्रदक्षिणा पूर्ण होणाच्या कालावधीत चंद्राच्या पृथ्वीभोवती अंदाजे १२ प्रदक्षिणा पूर्ण होतात. ७ दिवसांच्या आठवड्याची संकल्पना जगात सर्वत्र आढळते. वापरायला सुलभ अशा या कल्पनेचे उगमस्थान मला माहित नाही, परंतु पंचांगाच्या ५ अंगांपैकी एक अंग म्हणून त्याला महत्त्वाचे स्थान आहे. भारतामध्ये ४ कालगणनांचा विशेषत्वाने उल्लेख करावा लागेल: १) <b>हिंदू</b> कालगणना २) मूळ ख्रिस्तिधर्मियांची परंतु सर्व जगाने स्वीकारलेली <b>इसवी</b> कालगणना ३) भारताची राष्ट्रीय कालगणना (<b>भारतीय सौर दिनांक</b>) आणि ४) इस्लामधर्मिय <b>हिजरी</b> कालगणना. इतर कालगणानांचा वापर अत्यल्प आहे.  <br>

&emsp;&emsp;	यापैकी इसवी सन आणि भारतीय सौर दिनांक सूर्यावर आधारलेले आहेत. नावातील बदल आणि वर्षारंभ सोडल्यास या दोन्हींमध्ये म्हणण्याजोगा फरक नाही. ऋतुमान सौरवर्षानुसार येत असल्याने, त्याचा मेळ बसविण्यासाठी विशेष तरतूद करण्याची गरज पडलेली नाही, परंतु सौरवर्षामध्ये अपूर्णांक दिवस असल्याने लीप वर्षाची योजना करावी लागली. इसवी सनामध्ये लीप वर्षाची सुधारणा करण्याचे श्रेय <b>ज्युलियस सीझर</b> या रोमन सम्राटाला जाते. त्यानंतर लीप वर्षाच्या निकषामध्ये <b>पोप ग्रेगरी</b> या धर्मगुरुने सुधारणा केली, त्यामुळे सध्या वापरात असलेल्या इसवी सनाला <b>ग्रेगोरिअन कॅलेंडर</b> म्हणण्याची प्रथा पडली. युरोपिअन व्यापाऱ्यांबरोबर ही कालगणना हिंदुस्थानात प्रवेश करती झाली. स्वतंत्र भारत देशाकरता राष्ट्रीय कालगणना असावी या हेतूने भारतीय सौर दिनांकाची निर्मिती १९५७ (इसवी सनानुसार) साली करण्यात आली. पण याचा फारसा प्रचार-प्रसार झाला नाही. वर्षे मोजण्यास १ पासून सुरुवात न करता, भारतीय सौर दिनांकाला शालिवाहनांचा शक का जोडण्यात आला हे मला माहित नाही. यामुळे सामान्यजनांमध्ये संभ्रम निर्माण झाला. कदाचित हेसुद्धा या कालगणनेचा प्रसार कमी होण्याचे एक कारण असावे. हिजरी कालगणना ही चंद्राधारीत आहे. यामध्ये ऋतुमान आणि वर्ष यांमध्ये परस्परसंबंध नाही. आठ शतकांच्या सुलतानशाहीमुळे या कालगणनेला राजाश्रय मिळाला व पुढे ही पाळेमुळे इतकी घट्ट झाली, की खुद्द शिवाजी महाराजांच्या (राज्याभिषेकापूर्वीच्या) आज्ञापत्रांमध्ये इस्लामधर्मिय कालगणनेचा वापर आढळतो. <br>

&emsp;&emsp;	हिंदू कालगणना ही चंद्राधारीत आहे, असा एक सर्वसाधारण समज आहे. वास्तविक हिंदू कालगणना संमिश्र आहे, म्हणजे चंद्र-सूर्य या दोहोंवर आधारलेली आहे. चांद्रमहिने जरी वापरण्यात येत असले, तरी <b>अधिकमास</b> आणि <b>क्षयमास</b> यांची योजना केलेली असल्याने ऋतुमान सांभाळले जाते. त्यामुळे सरासरी हिंदू वर्ष सौरवर्षाएवढेच भरते. महिन्यांची नावेसुद्धा नक्षत्रांवरून, खगोलशास्त्राशी जवळचे नाते असणारी ठेवलेली आहेत, उदा. ज्या महिन्यात सर्व रात्री चित्रा नक्षत्र आकाशात दिसते तो चैत्र महिना, विशाखा नक्षत्रावरून वैशाख इत्यादि. हिंदू कालगणनेचा विशेष म्हणजे, पंचांग आणि शक/संवत् या दोन वेगवेगळ्या संकल्पना आहेत हे स्पष्टपणे दिसून येते. <b>पंचांगकर्ते पंडित</b> होते, तर <b>शककर्ते राजे</b> होते. अनेक राजे-महाराजांनी स्वतःच्या नावाने शक सुरु केले, परंतु पंचांगामध्ये ढवळाढवळ केली नाही. तिथी-महिन्यांची पद्धत तीच राहिली. याउलट <b>लोकमान्य टिळकां</b>सारख्या अभ्यासकांनी पंचांगामध्ये मूलभूत बदल केले, परंतु नविन शक/संवत् सुरू केला नाही. <br>

&emsp;&emsp;	असे सांगण्यात येते की <b>विक्रम संवत्</b> सुरू होण्यापूर्वी <b>धर्मराज युधिष्ठिरा</b>चा शक अस्तित्वात होता. हे सत्य-असत्य मानणे वादाचा मुद्दा असला तरी, विक्रम संवत् सुरू होण्यापूर्वी पंचांगाची निर्मिती झालेली असावी. मौर्य साम्राज्याच्या अस्तानंतर मगध देशावर विविध राजघराण्यांनी सत्ता प्रस्थापित केली. यातील गुप्त घराण्यातील दुसरा चंद्रगुप्त ऊर्फ <b>सम्राट विक्रमादित्य</b> (सिंहासन बत्तिशीचा नायक, उज्जयिनीचा/अवंतिनगरीचा विक्रम) याने स्वतःच्या नावाने कालगणना सुरू केली. तेच हे विक्रम संवत्. या वर्षाची सुरुवात <b>बलिप्रतिपदा</b> म्हणजेच कार्तिक शुद्ध प्रतिपदेला होते. <b>शालिवाहन</b> (शातवाहन) वंशातील एका राजाने परकीय शकांवर मिळवलेल्या विजयाची आठवण रहावी म्हणून <b>शालिवाहन शक</b> सुरू करण्यात आला. या वर्षाची सुरूवात <b>गुढीपाडवा</b> म्हणजेच चैत्र शुद्ध प्रतिपदेला होते. उत्तर हिंदुस्थानासाठी विक्रम संवत् आणि दक्षिण हिंदुस्थानासाठी शालिवाहन शक या कालगणना सर्वमान्य झाल्या. नेपाळमध्येदेखील विक्रम संवत् वापरले जाते. शालिवाहन शकाचा वापर द्रविड प्रांतांत होत असला तरी, त्याची निर्मिती महाराष्ट्रसंस्थापक शालिवाहनांनी केलेली असल्याने <b>मराठी वर्ष</b> म्हणण्याचा प्रघात पडला. <b>शिवराज्याभिषेक</b> ही इतिहासातील एक अनोखी घटना. सबंध हिंदुस्थानाच्या इतिहासात या प्रसंगाला तोड नाही. या प्रसंगाच्या निमित्ताने <b>छत्रपती शिवाजी महाराजां</b>नी <b>राज्याभिषेक शक</b> सुरू केला. राज्याभिषेक ही महाराजांच्या दृष्टीने व्यक्तिगत बाब नव्हती, तर संपूर्ण हिंदवी स्वराज्यासाठी अभूतपूर्व क्षण होता. त्यामुळे इतर राजांप्रमाणे शिवरायांनी या शकाला स्वतःचे नाव न देता राज्याभिषेक शक म्हटले. याचा वर्षारंभ मात्र कोणत्या प्रतिपदेला न होता, ज्येष्ठ शुद्ध त्रयोदशीला होतो. <br>

&emsp;&emsp;	जाता-जाता पुराणांतरीची एक गोष्ट. सत्यलोकामध्ये ब्रह्मदेवाचे एक पळ सरेपर्यंत पृथ्वीवर कित्येक युगे लोटलेली असत. आता काहीजणांना याचा संबंध <b>आइन्स्टाइन</b> यांच्या <b>सापेक्षता सिद्धांता</b>शी जोडण्याचा मोह होईल. मी असे म्हणणार नाही. मी एव्हढेच भाष्य करेन, आपल्या पूर्वजांची कल्पनाशक्ती जबरदस्त होती. असा हा काळाचा महिमा अगाध आहे. "<b>कालाय तस्मै नमः</b>" हेच खरे.

</div>
<br>
<div style="text-align: right">
- पुष्कर पाटकर. &emsp;&ensp; <br>
गुढीपाडवा, शके १९४२. <br>
 (२५ मार्च २०२०.)&emsp; <br>
</div>

<hr>
<center>
	<!--button onclick="window.location.href = 'pushkar147.github.io'">Leave a Reply</button-->
	<a href="https://forms.gle/c3kBj6fuS59DAYJB8">Leave a Reply</a>
</center>

<!--	end of the content	-->
	<div include-HTML = "footer.html"> </div>
	<script> includeHTML(); </script>
</body>

</html>