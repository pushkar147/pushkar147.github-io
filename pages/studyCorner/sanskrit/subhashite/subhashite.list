001		अपि स्वर्णमयी लङ्का न मे लक्ष्मण रोचते | जननी जन्मभूमिश्च स्वर्गादपि गरीयसी ||
002	  	खद्यतो द्योतते तावद्यावन्नोsदयते शशिः | उदिते तु सहस्रांशो न खद्यतो न चन्द्रमा  ||
003	  	अर्थानामर्जिते दुःखमर्जितानां च रक्षणे | आये दुःखं व्यये दुःखं धिगर्थः कष्टसंश्रयः ||
004		अपूर्वः कोsपि कोशोsयं विद्यते तव भारति | व्ययतो वृद्धिमायाति क्षयमायाति सञ्चयात् ||
005		न द्विषन्ति न याचन्ते परनिन्दां न कुर्वन्ते | अनाहूताः न चायान्ति तेनाश्मानोsपि देवताः ||
006		रामरामेति रामेति रमे रामे मनोरमे | सहस्रनाम तत्तुल्यं रामनाम वरानने ||
007		कश्चिदपि न जानाति किं कस्य श्वो भविष्यति | अतः श्वः करणीयानि कुर्यादद्यैव बुद्धिमान् ||
008		अष्टादशपुराणेषु व्यासस्य वचनद्वयम् | परोपकारः पुण्याय पापाय परपीडनम् || 	श्लोकार्धेन प्रवक्ष्यामि यदुक्तं ग्रन्थकोटिभिः | परोपकारः पुण्याय पापाय परपीडनम् ||
009		वाचनं ज्ञानदं बाल्ये तारुण्ये शीलरक्षकम् | वार्धक्ये दुःखहरणं हितं सद्ग्रन्थवाचनम् ||
010		गौरवं प्राप्यते दानान्न तु वित्तस्य सञ्चयात् | स्थितिरुच्चैः पयोदानां पयोधीनामधः स्थितिः ||
011		अहन्यहनि भूतानि गच्छन्ति यममन्दिरम् | शेषाः स्थिरत्वमिच्छन्ति किमाश्चर्यतमो मतः ||
012		अतुलितबलधामं हेमशैलाभदेहं दनुजवनकृशानुं ज्ञानिनामग्रगण्यम् | सकलगुणनिधानं वानराणामधीशं रघुपतिप्रियभक्तं वातात्मजं नमामि || 
013		आकाशात्पतितं तोयं यथा गच्छति सागरम् | सर्वदेवनमस्कारः केशवं प्रतिगच्छति || 
014		हेम्नः पुष्पाणि निर्मातुं बहवः सन्ति शिल्पिनः | तत्र सौरभनिर्माणे चतुरश्चतुराननः || 
015		वनानि दहतो वह्नेः सखा भवति मारुतः | स एव दीपनाशाय कृशे कस्यास्ति सौहृदम् || 
016		अनित्यानि शरीराणि विभवो नैव शाश्वतः | नित्यं सन्निहतो मृत्युः कर्तव्यो धर्मसङ्ग्रहः || 
017		चलत्येकेन पादेन तिष्ठत्येकेन पण्डितः | न परीक्ष्य परं स्थानं पूर्वमायतनं त्यजेत् || 
018		एतद्देशप्रसूतस्य सकाशादग्रजन्मनः | स्वं स्वं चरित्रं शिक्षेरन् पृथिव्यां सर्वमानवाः || 
019		मा निषाद प्रतिष्ठां त्वमगमः शाश्वतीः समाः | यत्क्रौञ्चमिथुनादेकमवधीः काममोहितम् || 
020		जलबिन्दुनिपातेन क्रमशः पूर्यते घटः | स हेतुः सर्वविद्यानां धर्मस्य च धनस्य च || 
021		विद्वत्वं च नृपत्वं च न एव तुल्ये कदाचन् | स्वदेशे पूज्यते राजा विद्वान् सर्वत्र पूज्यते ||	स्वगृहे पूज्यते मूर्खः स्वग्रामे पूज्यते प्रभुः | स्वदेशे पूज्यते राजा विद्वान् सर्वत्र पूज्यते || 
022		गुणाः सर्वत्र पूज्यन्ते पितृवंशो निरर्थकः | वासुदेवं नमस्यन्ति वसुदेवं न मानवाः || 
023		पिबन्ति नद्यः स्वयमेव नाम्भः स्वयं न खादन्ति फलानि वृक्षाः | नादन्ति सस्यं खलु वारिवहाः परोपकाराय सतां विभूतयः || 
024		गते शोको न कर्तव्यो भविष्यं नैव चिन्तयेत् | वर्तमानेन कालेन वर्तयन्ति विचक्षणाः || 
025		कस्यैकान्तं सुखमुपनतं दुःखमेकान्ततो वा | नीचैर्गच्छत्युपरि च दशा चक्रनेमिक्रमेण || 
026		हस्तस्य भूषणं दानं सत्यं कण्ठस्य भूषणम् | श्रोत्रस्य भूषणं शास्त्रं भूषणैः किं प्रयोजनम् || 
027		तैलाद्रक्षेज्जलाद्रक्षेद्रक्षेच्छिथिलबन्धनात् | मूर्खहस्ते न दातव्यमेवं वदति पुस्तकम् || 
028		अजरामरवत्प्राज्ञो विद्यामर्थं च साधयेत् | गृहित इव केशेषु मृत्युना धर्माचरयेत् || 
029		सूतो वा सूतपुत्रो वा यो वा को वा भवाम्यहम् | दैवायत्तं कुले जन्मः मदायत्तं तु पौरुषम् || 
030		अथ वा जायमानस्य यच्छीलमनुजायते | श्रूयते तन्महाराज नामृतस्यापसर्पति || 
031		अनुकूले विधौ देयं यतः पूरयिता हरिः | प्रतिकूले विधौ देयं यतः सर्व हरिष्यति || 
032		नारिकेलसमाकाराः दृश्यन्ते खलु सज्जनाः | अन्ये बदरिकाकाराः बहिरेव मनोहराः || 
033		वृथाभ्रमणकुक्रिडापरपीडाsपभाषणैः | कालक्षेपो न कर्तव्यो विद्यार्थिः वाचनमाश्रयेत् || 
034		पतितोsपि राहुवदने तरणिर्बोधयति पद्मखण्डानि | भवति विपद्यपि महतामङ्गीकृतवस्तुनिर्वाहः || 
035		मनस्येकं वचस्येकं कर्मण्येकं महात्मनाम् | 	मनस्यन्यद् वचस्यन्यद् कर्मण्यन्यद् दुरात्मनाम् || 
036		मृगमीनसज्जनानां तृणजलसन्तोषवृत्तीनाम् | लुब्धकधीवरपिशुना निष्कारणवैरिणो जगति || 
037		किमपि अस्ति स्वभावेन सुन्दरं वाsप्यसुन्दरम् | यदेव रोचते यस्मै भवेत्तत्तस्य सुन्दरम् || 
038		कामं नैतत्प्रशंसन्ति सन्तः स्वबलसंस्तवम् | गुणसङ्कीर्तनं चापि स्वयमेव शतक्रतो || 
039		काव्येषु नाटकं रम्यं तत्रापि च शकुन्तला | तत्रापि च चतुर्थोsङ्कः तत्र श्लोकचतुष्टयम् || 
040		यद्धात्रा निजभालपट्टलिखितं स्तोकं महद्वा धनं तत्प्राप्नोति मरुस्थलेsपि नितरां मेरौ ततो नाधिकम् | तद्धीरो भव वित्तवत्सु कृपणां वृत्तिं वृथा मा कृथाः कूपे पश्य पयोनिधावपि घटो गृह्णाति तुल्यं जलम् || 
041		दृष्टान्तेन विना राम नापूर्वार्थोsवबुध्यते | यथा दीपं विना रात्रौ भाण्डोपस्करणं गृहे || 
042		पुस्तकस्था तु या विद्या परहस्तगतं धनम् | कार्यकाले समुत्पन्ने न सा विद्या न तद्धनम् || 
043		असद्भिः शपथेनोक्तं जले लिखितमक्षरम् | सद्भिस्तु लीलया प्रोक्तं शिलालिखितमक्षरम् || 
044		नास्ति मातृसमा छाया नास्ति मातृसमा गतिः | नास्ति मातृसमं त्राणं नास्ति मातृसमा प्रिया || 
045		निन्दन्तु  नीतिनिपुणा यदि वा स्तुवन्तु लक्ष्मीः समाविशतु गच्छतु वा यथेष्टम् | अद्यैव वा मरणमस्तु युगान्तरे वा न्याय्यात्पथः प्रविचलन्ति पदं न धीराः || 
046		तर्कोsप्रतिष्ठः श्रूतयो विभिन्नाः नैको मुनिर्यस्य मतं प्रमाणम् | धर्मस्य तत्त्वं निहितं गुहायां महाजनो येन गतः स पन्थः || 
047		न पुत्रत्वेन पूज्यन्ते गुणैरासाद्यते पदम् | रवेर्व्यापारमादत्ते प्रदीपो न पुनः शनिः || 
048		अज्ञानकृष्णसर्पेण दंशिता भुवि मानवाः | तेषां जीवनहेत्वर्थं नौमि जाङ्गुलिकं गुरुम् || 
049		नरकाः भवन्ति पापात् पापं दारिद्र्यसम्भवात् | दारिद्र्यमप्रदानेन तस्माद्दानपरो भव || 
050		अतिपरिचयादवज्ञा सन्ततगमनादनादरो भवति | मलये भिल्लपुरन्ध्री चन्दनतरुकाष्ठमिन्धनं करोति || 	अतिपरिचयादवज्ञा सन्ततगमनादनादरो भवति | लोकः प्रयागवासी कूपे स्नानं समाचरति || 
051		अकृत्वा परसन्तापम् अगत्वा खलनम्रताम् | अक्लेशयित्वा चात्मानं यदल्पमपि तद्बहु || 
052		यत्र विद्वज्जनो नास्ति श्लाघ्यस्तत्राल्पधीरपि | निरस्तपादपे देशे एरण्डोsपि द्रुमायते || 
053		न देवा दण्डमादाय रक्षन्ति पशुपालवत्  | यं तु रक्षितुमिच्छन्ति बुद्धया संविभजन्ति तम् || 
054		मक्षिका व्रणमिच्छन्ति धनमिच्छन्ति पार्थिवाः | नीचाः कलहमिच्छन्ति शान्तिमिच्छन्ति साधवाः || 
055		रत्नैरमहाहैर्तुतुषुर्न देवा न भेजिरे भीमविषेण भीतिम्  | सुधां विना न प्रययुर्विरामं न निश्चितार्थाद्विरमन्ति धीराः || 
056		पिण्डे पिण्डे मतिर्भिन्ना कुण्डे कुण्डे नवं पयः | 	जातौ जातौ नवाचारा नवा वाणी मुखे मुखे || 
057		मन एव मनुष्याणां कारणं बन्धमोक्षयोः | बन्धाय विषयासक्तं मुक्त्यै निर्विषयं स्मृतम् || 
058		एकवर्णं यथा दुग्धं भिन्नवर्णासु धेनुषु | तथैव धर्मवैचित्र्यं तत्त्वमेकं परं स्मृतम् || 
059		अप्रार्थितानि दुःखानि यथैवायान्ति देहिनाम् | सुखान्यपि तथाssयान्ति दैन्यमत्रातिरिच्यते || 
060		पुण्यस्य फलमिच्छन्ति पुण्यं नेच्छन्ति मानवाः | पापस्य फलं नेच्छन्ति पापं कुर्वन्ति मानवाः || 
061		आसिन्धुसिन्धुपर्यन्ता   यस्य भारतभूमिका | पितृभूः पुण्यभूश्चैव स वै हिन्दुरिति स्मृतः || 
062		रे रे चातक सावधानमनसा मित्र क्षणं श्रूयताम् अम्भोदा बहवो वसन्ति गगने सर्वेsपि नैकादृशाः | केचिद्वृष्टिभिरार्द्रयन्ति धरणीं गर्जन्ति केचिद्वृथा यं यं पश्यसि तस्य तस्य पुरतो मा ब्रूहि दीनं वचः || 
063		विरला जानन्ति गुणान् विरलाः कुर्वन्ति निर्धने स्नेहम् | विरलाः परकार्यरताः परदुःखेनापि दुःखिता विरलाः || 
064		दिवसेनैव तत्कुर्याद् येन रात्रौ सुखं वसेत् | अष्टमासेन तत्कुर्याद् येन वर्षाः सुखं वसेत् ||	दिवसेनैव तत्कुर्याद् येन रात्रौ सुखं वसेत् | पूर्वे वयसि तत्कुर्याद् येन वृद्धः सुखी भवेत् || 
065		यथा बीजं विना क्षेत्रमुप्तं भवति निष्फलम् | तथा पुरुषकारेण विना दैवं न सिध्यति ||		यथा ह्येकेन चक्रेण न रथस्य गतिर्भवेत् | एवं पुरुषकारेण विना दैवं न सिध्यति || 
066		मणिर्लुठति पादेषु काचः शिरसि धार्यते | यथैवास्ते तथैवास्तां काचः काचो मणिर्मणिः ||	मणिर्लुठति पादेषु काचः शिरसि धार्यते | क्रयविक्रयवेलायां काचः काचो मणिर्मणिः || 
067		उद्यमेन हि सिध्यन्ति कार्याणि न मनोरथैः | न हि सुप्तस्य सिंहस्य प्रविशन्ति मुखे मृगाः || 
068		स हि भवति दरिद्रो यस्य तृष्णा विशाला | मनसि च परितुष्टे कोsर्थवान् को दरिद्रः || 
069		संसारकटुवृक्षस्य द्वे फले ह्यमृतोपमे | सुभाषितरसास्वादः सङ्गतीः सुजनैः सह || 
070		वरं पर्वतदुर्गेषु भ्रान्तं वनचरैः सह | न मूर्खजनसम्पर्कः सुरेन्द्रभवनेष्वपि || 
071		वातोल्लासितकल्लोल धिक् ते सागर गर्जनम् | यस्य तीरे तृषाक्रान्तः पान्थः पृच्छति वापिकाम् || 
072		न चोरहार्यं न च राजहार्यं न भ्रातृभाज्यं न च भारकारी | व्यये कृते वर्धते एव नित्यं विद्याधनं सर्वधनप्रधानम् || 
073		कालः पचति भूतानि कालः संहरते प्रजाः | कालः सुप्तेषु जागर्ति कालो हि दुरतिक्रमः || 	मातुलो यस्य गोविन्दः पिता यस्य धनञ्जयः | सोsपि कालवशं प्राप्तः कालो हि दुरतिक्रमः || 
074		अतिथिर्बालकः पत्नी जननी जनकस्तथा | पञ्चैते गृहिणः पोष्या इतरे च स्वशक्तितः || 
075		वृथा वृष्टिः समुद्रेषु वृथा तृप्तस्य भोजनम् | वृथा दानं समर्थस्य वृथा दीपो दिवाsपि च || 
076		सत्यं ब्रूयात् प्रियं ब्रूयात् न ब्रूयात् सत्यमप्रियम् | प्रियं च नानृतं ब्रूयात् एष धर्मः सनातनः || 
077		भद्रं भद्रं कृतं मौनं कोकीलैः जलदागमे | दर्दुराः यत्र गायन्ति तत्र मौनं हि शोभनम् || 
078		सर्पाः पिबन्ति पवनं न च दुर्बलास्ते शुष्कैस्तृणैर्वनगजा बलिनो भवन्ति | कन्दैः फलैर्मुनिवराः क्षपयन्ति कालं सन्तोष एव पुरुषस्य परं निधानम् || 
079		स्वभावो नोपदेशेन शक्यते कर्तुमन्यथा | सुतप्तमपि पानीयं पुनर्यात्येव शीतताम् || 
080		अनागतविधाता च प्रत्युत्पन्नमतिः च यः | द्वावेव सुखमेधते दीर्घसूत्री विनश्यति || 
081		अव्याकरणमधीतं भिन्नद्रोण्या तरङ्गिणीतरणम् | भेषजमपथ्यसहितं त्रयमिदकृतं वरं न कृतम् || 
082		परोपदेशे पाण्डित्यं कुर्वन्ति बहवो जनाः (शिष्टाः सर्वे भवन्ति वै) | विस्मरन्तीह शिष्टत्वं स्वकार्ये समुपस्थिते ||	परोपदेशे पाण्डित्यं सर्वेषां सुकरं नृणाम् | धर्मे स्वीयमनुष्ठानं कस्यचित्तु महात्मनः || 
083		सन्त्यन्येsपि बृहस्पतिप्रभृतयः सम्भाविताः पञ्चषाः तान्  प्रत्येष विशेषविक्रमरुची राहुर्न वैरायते | 	द्वावेव ग्रसते दिवाकरनिशाप्राणेश्वरौ भास्करौ भ्रातः पर्वणि पश्य दानवपतिः शीर्षावशेषाकृतिः  || 
084		पुरा कवीनां गणनाप्रसङ्गे कनिष्ठिकाsधिष्ठितकालिदासः | 	अद्यापि तत्तुल्यकवेरभावात् अनामिका सार्थवती बभूव || 
085		आपत्काले तु सम्प्राप्ते यन्मित्रं मित्रमेव तत् | वृद्धिकाले तु सम्प्राप्ते दुर्जनोsपि सुहृद्भवेत् || 
086		उत्तमं प्रणिपातेन शूरं भेदेन योजयेत् | मूर्खं छन्दानुरोधेन इष्टं धर्मेण योजयेत् ||	उत्तमं प्रणिपातेन शूरं भेदेन योजयेत् | नीचमल्पप्रदानेन समशक्तिं पराक्रमैः ||	सत्कुले योजयेत्कन्यां पुत्रं विद्यासु योजयेत् | व्यसने योजयेच्छत्रुम् इष्टं धर्मेण योजयेत्|| 
087		आत्मानं रथिनं विद्धि शरीरं रथमेव च | बुद्धिं तु सारथिं विद्धि मनः प्रग्रहमेव च || 
088		स्वयं महेशः श्वशुरो नगेशः सखा धनेशस्तनयो गणेशः | तथापि भिक्षाटनमेव शम्भोर्बलीयसी केवलमीश्वरेच्छा || 
089		कर्तव्यमेव कर्तव्यं प्राणैः कण्ठगतैरपि | अकर्तव्यं न कर्तव्यं प्राणैः कण्ठगतैरपि || 
090		क्षणशः कणशश्चैव विद्यामर्थं च साधयेत् | क्षणत्यागे कुतो विद्या कणत्यागे कुतो धनम् || 
091		कुसुमस्तबकस्येव द्वयी वृत्तिर्मनस्विनः | मूर्ध्नि वा सर्वलोकस्य विशीर्येत वनेsथवा || 
092		कृपणेन समो दाता न भूतो न भविष्यति | अस्पृश्यन्नेव वित्तानि यः परेभ्यः प्रयच्छति || 
093		कर्मायत्तं फलं पुंसां बुद्धिः कर्मानुसारिणी | तथापि सुधिया भाव्यं सुविचार्यैव कुर्वता || 
094		गुणैरुत्तङ्गतां याति नोच्चैरासनमाश्रितः | प्रासादशिखरस्थोsपि काको न गरुडायते || 
095		सुलभाः पुरुषाः राजन् सततं  प्रियवादिनाः | अप्रियस्य च  पथ्यस्य वक्ता श्रोता च दुर्लभः || 
096		मूर्खो न  ददाति द्रव्यं नरो दारिद्र्यशङ्कया | 	प्राज्ञस्तु वितरत्यर्थं नरो दारिद्र्यशङ्कया || 
097		पात्रापात्रविवेकस्तु धेनुपन्नगयोरिव | तृणात् सञ्जायते क्षीरं क्षीरात् सञ्जायते विषम् || 
098		शैले शैले न माणिक्यं मौक्तिकं न गजे गजे | सज्जनाः न हि सर्वत्र चन्दनं न वने वने || 
099		क्षान्तितुल्यं तपो नास्ति न तोषात्परं सुखम् | नास्ति तृष्णापरो व्याधिर्न च धर्मो दयापरः || 
100		घृष्टं घृष्टं पुनरपि पुनश्चन्दनं चारुगन्धं छिन्नं छिन्नं पुनरपि पुनः स्वादु चैवेक्षुखण्डम् | दग्धं दग्धं पुनरपि पुनः काञ्चनं कान्तवर्णं न प्राणान्ते प्रकृति विकृतिर्जायते चोत्तमानाम् || 
101		विषादपि अमृतं ग्राह्यं अमेध्यादपि काञ्चनम् | अमित्रादपि सद्वृत्तं बालादपि सुभाषितम् || 
102		स्वहस्तग्रथिता माला स्वहस्ताद्घृष्टचन्दनम् | स्वहस्तलिखितं स्तोत्रं शक्रस्यापि श्रियं हरेत् || 
103		गुणवज्जनसम्पर्काद्याति स्वल्पोsपि गौरवम् | पुष्पाणामनुषङ्गेण सूत्रं शिरसि धार्यते || 
104		पूर्वे वयसि यः शान्तः स शान्त इति मे मतिः | धातुषु क्षीयमाणेषु शमः कस्य न जायते || 
105		स्वभावसुन्दरं वस्तु न संस्कारमपेक्षते | मुक्तारत्नस्य शाणाश्मघर्षणं नोपयुज्यते || 